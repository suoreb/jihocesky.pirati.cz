---
layout: blog
category: blog
tags: kultura
title: Mocný Tábor
image: /assets/img/posts/pirlisty-franta-filip-2016.jpg
author: Martin Mareda
---

V neděli 24. července skončil v Táboře již 11. ročník třídenního hudebního festivalu Mighty sound.

Festival se soustředí především na punk a punkrock, rock'n'roll, hardcore, reggae, ska, rockabilly, indie rock a hudební styly a scény, které se od nich odvíjejí anebo s nimi úzce souvisejí. Specialitou festivalu je fakt, že každoročně představuje hlavně zahraniční jména, která tvoří přes 80% line-upu a jsou doplněna tím nejlepším z především žánrové scény v ČR. Tradičně má na festivalu místo divadlo v divadelním stanu a rok od roku se velmi zajímavě vyvíjí nabídka dalšího doprovodného programu, jako je například turnaj ve fotbale, nohejbal, U-rampa, graffiti a další. Festival se také chová ohleduplně k životnímu prostředí a používáním recyklovatelného nádobí z palmových listů a vratných plastových kelímků zmenšuje svoji ekologickou stopu. Tolik informace pořadatelů.

Festival jsem navštívil, ostatně jako všechny ročníky předtím, a byl jsem nadšen. Počínaje hudebním programem (každý by si jistě vybral i když neholduje tvrdším stylům), atmosférou (uvolněnost a pohoda byla všudypřítomná), profesionální organizací (vše šlapalo, jak má) a konče chováním návštěvníků. Policie také vždy festival hodnotí spíše jako bezproblémový, až na pár alkoholových excesů či stížností na rušení nočního klidu .

A jsme u jádra pudla. U hluku. Je nutno přiznat, že festival v nočních hodinách hluk tvoří a při větrných podmínkách je hudba slyšet daleko. Samotní pořadatelé každý rok před konáním žádají obyvatele v tomto směru o shovívavost. A těší mne, že většina mých spoluobčanů tolerantní a shovívavá je. Přesto ta zbývající menšina dokáže udělat takový humbuk (nebo hluk?) okolo rušení nočního klidu, že se vždy po festivalu dočítám, že táborská radnice to hodlá řešit.

Po loňské novelizaci zákona o veřejném zdraví je už plně v kompetenci obcí, jak s veřejnými produkcemi a rušením nočního klidu naloží.
Nadlimitní působení hluku z festivalu je přitom krátkodobé a žádná studie neprokázala, že by krátkodobý hluk v naměřených hodnotách působil negativně na lidské zdraví. Jen tak pro zajímavost hluk, který byl v minulých letech Mighty sounds naměřen v nočních hodinách u rodinných domů blízko festivalu, se pohyboval od 41 do 62dB. To je hladina hluku zapnuté lednice až hlučnosti při rozhovoru několika lidí.

Myslím, že nastal čas, aby Rada a Zastupitelstvo města Tábora daly jasně najevo, že Mighty sounds do Tábora patří, a jednoznačně se za něj postavily a zařadily ho mezi kulturní akce, které zaštítí morálně i finančně. Současné lavírování a ochota vyhovět všem je pro Tábor dost nesrozumitelná. Přínos takovéto akce evropského významu je pro Tábor i Jihočeský kraj nesporný.
